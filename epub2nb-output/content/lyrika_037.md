---
title: ''
contentType: poetry
---

<section>

_Když přestal, Lásko, na můj sladký oheň_

dýchat jak doposud ten tichý vánek,  
kdo utiší můj láskyplný plamen?  
Kde najdu jasný, osamělý pramen,  
kde najdu laury zastíněný potok,  
když začnu tát v tom spalujícím jasu?

</section>

<section>

Co něhy, ach, co slasti bylo v jasu,  
jenž v duši zažehl ten sladký oheň:  
roztavil ve mně ledy v horký potok  
a uvolnil mé vzdechy jako vánek,  
zatím co ze soucitu živý pramen  
zas trochu ochladil ten prudký plamen.

</section>

<section>

Jak Etna plápolal ten žhoucí plamen,  
i Faeton by klesl v jeho jasu  
jak tenkráte, kdy tajný nilský pramen  
skryl celý Nil, jejž málem zžehl oheň,  
a kdy se nezdvihl už ani vánek  
z Dunaje, z Rýnu, vyschlých jako potok.

</section>

<section>

Nač do prsou, ó žel, lít celý potok,  
když jeho proud jen zvětšuje zlý plamen,  
jejž moje vzdechy nítí jako vánek?  
Poněvadž plápolám jak troud v tom jasu,  
budu jak studna chrlit živý oheň,  
ač nepomůže, změním-li se v pramen.

</section>

<section>

A protože můj klidný, sladký pramen  
už nezachrání řeka ani potok,  
uniknu ohni skokem v nový oheň  
a moje plameny zas spálí plamen,  
jenž ve mně vzklíčil z milostného jasu,  
když moje prsa slastně sála vánek.

</section>

<section>

Ty palmy, vavříny, v nichž šuměl vánek,  
když jsem tam teskníval; ten krásný pramen,  
jejž jsem tam vídal chvít se v samém jasu;  
ten klášter v ústraní, ten něžný potok!  
Najdu tam ještě ten svůj drahý plamen  
v trávě a kvítí, kde se skryl můj oheň?

</section>

<section>

Ach, ztlum můj oheň, nebo sešli vánek,  
ztiš ten proud jasu, nebo vzduj ten potok;  
až zchladne plamen, zastav však i pramen!

</section>
