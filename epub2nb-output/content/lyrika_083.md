---
title: ''
contentType: prose
---

<section>

Malý leč slavný synu,

_zrozený v lůně velkých Apenin,  
známý spíš pro své jméno než svůj proud,  
já do družného klínu  
tvých břehů přišel se svým trápením  
co plachý poutník v skrytu spočinout.  
Vysoký dub, jejž omývá tvůj proud  
a jenž se rozrůstá a rozestírá  
pln mízy nad hory i mořské pláně,  
teď stínem přikrývá mě.  
Hostinný, svatý stín, jenž neodpírá  
nikomu úkryt, kdo se po něm pídí,  
halí mě za svou nejhustější stěnou,  
abych byl skryt a chráněn před Štěstěnou,  
která je slepá, ale přec mě vidí,  
i když se před ní choulím bez ustání  
uprostřed hor i strání  
a bloudím nocí stranou cest a lidí;  
a buší do mne, ubohého, žel,  
jako by měla očí, co má střel._

</section>

<section>

_Ode dne, od hodiny,  
kdy po prvé jsem spatřil tento svět,  
jenž pro mne pouze chmury v klíně má,  
stal jsem se bez své viny  
hříčkou a terčem jejích ran a běd,  
z nichž sotva která je už zjizvena.  
To dobře ví i božská siréna,  
u jejíž hrobky má kolébka stála:  
vždyť první úder Štěstěny mne málem  
do hrobu sklátil žalem,  
když mě co chlapce bez milosti rvala  
z matčina klína… Vzpomínám co chvíli  
na její slzy, polibky a vzdechy,  
na vroucí modlitby, jež bez útěchy  
roznesly větry, sotva zavířily:  
vždyť já se nikdy nevrátil už zpátky  
do sladkých paží matky,  
jež by mě v sobě sevřely a skryly;  
jak Ascanius, jako Camilla  
bloudil jsem s otcem světem plným zla._

</section>

<section>

_Na této pouti světem  
jsem jako psanec v nouzi dorůstal  
a poznával tak záhy tíhu běd:  
vždyť se zrajícím květem  
mých utrpení a mých žalů zrál  
předčasně také květ mých mladých let.  
A mám vám k tomu ještě vyprávět  
o strastech, nemocech a stáří jeho?  
Teď, když mé bědy dávno samy stačí  
za námět mému pláči?  
Mám ještě štkát a plakat pro jiného?  
Vždyť moje vzdechy stejně utichají  
a v těch dvou mocných zřídlech stejně není  
dost slz a pláče pro to utrpení.  
Ó dobrý otče, otče, jenž jsi v ráji,  
ty dobře víš, že jsem tě oplakával  
a tím svým nářkem hřával  
lože i hrob. Teď, když ti sféry hrají,  
ti však už náleží jen čest a klid:  
musím svůj žal sám do dna vyprázdnit.  
— — —_

</section>
