---
title: ''
contentType: poetry
---

<section>

_Odlétáš, vlaštovko, a pak se zas_

každý rok v létě vracíš hnízdit k nám;  
a v zimě hledáš méně drsný čas  
a míříš k jihu, k nilským končinám.

</section>

<section>

V mých prsou hnízdí však bůh lásky vždy,  
za slunečných i za mrazivých dnů,  
jako by pohrdl už oltáři  
své matky u Pafu a u Knidu.

</section>

<section>

A líhne se tam, skoro jak ten pták,  
opeří se a ze skořápky pak  
vyvádí nové, mladé lásky v svět.

</section>

<section>

A nelze vypsat, nelze vyslovit,  
kolik jich je — a přec je musí skrýt  
jediné hnízdo — srdce plné běd.

</section>
