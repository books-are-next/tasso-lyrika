---
title: ''
contentType: poetry
---

<section>

_Seděl jsem jednou sám a samotinký_

ve stínu hustých kštic  
palem a borovic  
a tu jsem znenadání  
uslyšel svoji paní  
s někým si vyprávět.

</section>

<section>

V trávě a kvítí u studánky stály  
dvě něžné víly nevídané krásy  
a obě pěly, obě trylkovaly  
jako ti ptáci, když se jaro hlásí.  
Obě dvě měly dlouhé zlaté vlasy  
a na rtech sladký smích  
a v tvářích nach a sníh  
a obě paže nahé:  
byly mi stejně drahé,  
byly jak krásný květ.

</section>

<section>

A jedna řekla: „Láska má víc síly  
než dravá zvěř, než potok koncem zimy,  
než oheň, který v slámě zapálili.  
Láska si tropí z mého žalu šprýmy,  
a tak ji tiším těmi nářky svými,  
protože nechci dál  
snášet ten prudký pal,  
chci už jen hřát se lehce.  
Můj hořký pláč však nechce  
utišit žár mých běd.“

</section>

<section>

A druhá řekla: „Láska má víc něhy  
než něžný van, jenž v listí stromů zpívá,  
jenž nechá loď stát před samými břehy  
a jenom rákos lehce rozechvívá.  
Je sladší nežli míza, kterou skrývá  
v kalichu každý květ,  
než mana, nežli med —  
a jenom tím mě souží,  
že tak, jak srdce touží,  
v něm nechce zahořet.“

</section>

<section>

A obě řekly: „Láska, láska pouze,  
ať už zlá, prudká, nebo sladká, snivá,  
dá štěstí ženě, která hyne v touze,  
i když to tají, i když se s tím skrývá.  
A jako kvítek vždycky kořen mívá  
a potok pramen zas,  
láska a touha v nás  
pramení, pučí, raší  
vždycky jen v lůně krásy:  
ať žije dokud svět!“

</section>
