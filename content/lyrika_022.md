---
title: ''
contentType: poetry
---

<section>

_Žil jsem — a Láska s blahou Nadějí_

_mě zprvu vedly cestou plnou kvítí;  
teď ale Naděj prchla a mé žití,  
které ji pilo, uhasíná s ní._

</section>

<section>

_Už ani touha tajně plačící  
nemůže vzkřísit ztracenou mou sílu;  
a když ne lásky, toho cíle cílů,  
tak aspoň smrti chci už dosíci._

</section>

<section>

_Ó Smrti, smíre, jenž vše ztišit umí,  
jsem uschlý strom, jenž listím nezašumí,  
a vláha slz mě v život neprobudí._

</section>

<section>

_Přijď, sladká Smrti, přijď už na mé štkání,  
přijď, soucitná, a soucitnou svou dlaní  
přikryj mé oči a mé zchladlé údy._

</section>
