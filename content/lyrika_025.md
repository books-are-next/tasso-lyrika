---
title: ''
contentType: poetry
---

<section>

_Viděl jsem na vás, nebo se mi zdálo,_

že vidím jasně na pobledlé záři  
růží a lilií, jež máte v tváři,  
že vaše srdce novou láskou vzplálo.

</section>

<section>

Tam, kde se jindy úsměv rozehraje,  
slyším teď tiché, roztoužené vzdechy,  
ty věrné posly lásky bez útěchy,  
při kterých myslím na vánky z bran ráje.

</section>

<section>

A tak já v touze, abych pravdu věděl,  
po tajích srdce slídím u vás kradí —  
a přesto všecko jsem se nedozvěděl

</section>

<section>

nic než to, že jím zmítá touha mládí:  
čí krása jala však tak krásnou duši,  
to kromě ní, žel, nikdo nevytuší.

</section>
