---
title: ''
contentType: poetry
---

<section>

_Prastarý bože, okřídlený Čase,_

zrozený s hvězdami a se sluncem,  
ty, jenž se míháš hned tam a hned sem,  
ty, jenž vše boříš a vše stavíš zase,

</section>

<section>

mé srdce, které hyne plné vzdechů  
a nedokáže vzdor všem snahám střást  
se sebe jednu jedinou svou strast,  
nemá už nic než tebe na útěchu.

</section>

<section>

Vypleň už z něho myšlenky a chtění,  
zalij mé rány lékem zapomnění,  
zažeň lži, které hýbou palácem,

</section>

<section>

a vynes pravdu z hloubi na hladinu  
a bez závoje, beze všeho stínu  
ji ukaž nádhernou a nahou všem.

</section>
