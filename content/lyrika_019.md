---
title: ''
contentType: prose
---

Jako si Alfeus už věky věků

> hnán láskou razí cestu v hlubinách  
> k své plaché nymfě, jež se na útěku  
> změnila v pramen, majíc z něho strach,

> a jako dává listy, květy, plody  
> pobledlým olivám, jež zavlaží,  
> a aniž smísil s ním své sladké vody,  
> jde hořkým mořem nepoznán až k ní,

> tak i má duše, kudykoli chodí,  
> hledá mou paní jen a bez ustání  
> jí dává darem chválu, zpěv a mír;

> a moje mysl, třebaže se brodí  
> jen mořem běd a bouřlivého štkání,  
> nestrhne její slast v svůj hořký vír.
